# Programmeren<br><span class="small">Studiewijzer "Introductie in Programmeren"</span>

*Versie: November 2018 UNDER CONSTRUCTION*

Dit vak begint bij het begin. Je leert over programmeren in het algemeen, en je leert programmeren in twee programmeertalen. Je maakt kennis met allerlei technieken voor het omzetten van een probleemomschrijving naar een programma dat het probleem oplost. Je leert over het verband tussen de computer en de programma's die er op draaien. De opdrachten beslaan het grootste deel van het vak en gaan over allerlei problemen uit bijvoorbeeld de wereld van cryptografie, biologie, economie en gaming.


## Contact

Stuur een mail naar <progki@mprog.nl> of spreek je assistent of docent aan.
Voor uitzonderingen en persoonlijke afspraken moet je altijd een mail sturen naar <progki@mprog.nl>.

Martijn Stegeman (coördinator)  
Jelle van Assema (docent)  
Mees de Vries (co-docent)  
Yunus Demir  
Daniel Jensen  
Mathias Kirkeng  
Levi Knigge  
Yochem van Rosmalen  
Sirik Scherer


## Voorkennis

Bij deze cursus verwachten we dat je je voldoende hebt ingespannen voor het vak "Problem Solving and Search", maar je hoeft dit niet gehaald te hebben. We hebben voor veel van de opdrachten een versie voor studenten die weinig tot redelijke ervaring hebben met programmeren, en een versie voor studenten die veel ervaring hebben. Let op: als je al eerder, bij een andere opleiding, een inleidend programmeervak hebt gevolgd is dit vak niet voor jou en moet je vrijstelling aanvragen bij de examencommissie.


## Verwachtingen

Om de cursus tot een goed einde te brengen, verwachten we dat je:

1. alle hoorcolleges bijwoont en alle videocolleges bekijkt,
1. aanwezig bent bij alle geroosterde practica,
1. indien nodig deelneemt aan een extra werkgroep,
1. alle opdrachten volledig werkend instuurt vóór de deadline,
1. alle toetsjes maakt en haalt, en
1. het tentamen maakt en haalt.


## Eindcijfer

Let op dat je aan bovenstaande verwachtingen moet voldoen om een eindcijfer te kunnen halen. Dit wordt als volgt samengesteld:

1. (60%) Voor elke **opdracht**, met uitzondering van de eerste opdracht Scratch, kun je punten scoren, tot een maximum van 30 voor de cursus. Je programma's worden kritisch bekeken door de assistenten en op basis hiervan krijg je punten voor de kwaliteit van de inzending. Je hebt hier zelf invloed op: elke week zijn de belangrijke factoren vermeld bij de opdracht. Daarnaast zijn er bonusopdrachten. Hieronder vind je meer informatie.

2. (40%) Bij het **tentamen** in week 8 toetsen we of je voldoende begrip hebt opgebouwd door in de eerdere weken te programmeren. Het is dus belangrijk om de opdrachten niet alleen op te lossen maar hier ook goed van te leren. De toetsjes helpen je hier al een stuk bij. Je moet minimaal een 5,5 halen voor het tentamen.

3. (Pass/Fail) Met de **toetsjes** toetsen we of je de begrippen echt onder de knie hebt. De toetsjes focussen op concepten en daar ga je in de eerste weken van het vak veel mee oefenen door middel van het basisboek programmeren.


## Kalender

| Weken  | Activiteit             | Taal     | Opdracht deadline   |
| ------ | ---------------------- | -------- | ---------- |
| Week 1 | Opdrachten + Toetsje   | Scratch  | di 29 okt  |
| Week 2 | Opdrachten + Toetsje   | C        | di 5 nov   |
| Week 3 | Opdrachten + Toetsje   | C        | di 12 nov  |
| Week 4 | Opdrachten + Toetsje   | C        | di 19 nov  |
| Week 5 | Opdrachten             | Python   | di 26 nov  |
| Week 6 | Opdrachten             | Python   | di 3 dec   |
| Week 7 | Opdrachten             | Python   | wo 11 dec  |
| Week 8 | Tentamen               |          |            |


## Tijdsbesteding

De verwachting is dat je zo'n 21 uur per week aan dit vak kwijt bent. Houd er rekening mee dat je best wat meer tijd kwijt kan zijn, studenten verschillen nu eenmaal. Als je nog niet eerder geprogrammeerd hebt, moet je even over een drempel heen voordat je het begint te begrijpen.

Tijdens de week werk je aan de opdrachten en heb je drie laptopcolleges op dinsdag, woensdag en donderdag. Daar krijg jij goed de ruimte om inhoudelijke vragen te stellen. De klassen zijn zo ingedeeld zodat iedereen echt hulp kan krijgen. De opdrachten krijg je niet af in de laptopcolleges alleen, ze kosten gemiddeld zo'n 15 uur aan werk. Houd ook hier rekening mee dat je best wat meer tijd kwijt kan zijn, of wellicht in de eerste weken wat minder door eerdere programmeerervaring.

Op maandag heb je een hoorcollege, hierin worden de nieuwe concepten behandeld en wordt de nieuwe opdracht geïntroduceerd. In de eerste weken van het vak hoort daar ook een videocollege van Harvard bij.

De eerste vier weken kom je op woensdag of donderdag een kort toetsje maken. Dat bereid je voor door het basisboek programmeren door te werken en daar ben je een paar uur in de week mee bezig.


## Toetsjes

In de eerste vier weken ben je ook bezig met het basisboek programmeren. Jij krijgt van ons het boek en werkt deze zelfstandig door. Deze toetsjes maak je op locatie op papier. Dat kost je maar 20 minuten per toetsje. Je dient alle toetsjes te halen, maar je krijgt hier geen cijfer voor. Haal je een toetsje een keer niet, dan mag je deze gewoon herkansen.

We kijken de toetsjes meteen ter plekke na en bespreken de uitkomst met je. Zo kunnen we je gelijk helpen! Voor de toetsmomenten deel je jezelf in via deze **link coming soon**.


## Opdrachten

De opdrachten vormen het leeuwendeel van het werk in het vak. Deze doe je gedeeltelijk in de klas, maar ze zijn groot, dus thuiswerken is echt noodzakelijk. We rekenen op ongeveer 15 uur voor de opdrachten van de week, en je hebt 6 uur aan laptopcolleges per week.


#### Punten

Elke week wordt jouw werk nagekeken en beoordeeld op aspecten van codekwaliteit. Je vindt altijd de aspecten waarop wordt beoordeeld bij de opdrachten van die week. Hierbij bouwen we natuurlijk voort op de aspecten van voorgaande weken. Per module (opdrachten van de week) krijg je één t/m vijf punten. Voor elke module zijn diverse aspecten aangegeven op basis waarvan de punten voornamelijk (maar niet uitsluitend) worden bepaald. De schaal is als volgt:

5. uitzonderlijk goed resultaat met doordacht ontwerp
4. goed resultaat op alle aangegeven aspecten
3. zichtbare aandacht voor alle aspecten, goed resultaat op sommige
2. zichtbare aandacht voor de meeste aspecten
1. zichtbare aandacht voor een beperkt aantal aspecten
{: start="5" reversed=""}

Een 3 of een 4 is op deze schaal een goede score. In de praktijk blijkt het lastig te zijn, maar wel haalbaar, om een 5 te halen voor codekwaliteit.

Lever je alle hacker-opdrachten van een module in, dan krijg je een extra punt.


#### Deadlines

Je moet alle opdrachten compleet werkend inleveren om het vak te halen. Mis je de deadline, dan kan je binnen 24 uur alsnog de opdracht inleveren, maar je krijgt dan wel een punt minder. Daarna worden opdrachten niet meer nagekeken en worden er 0 punten toegekend. Wel dien je de opdrachten alsnog werkend in te leveren.

In een echt uitzonderlijk geval, bijvoorbeeld bij een week lang flinke griep, neem je zo snel mogelijk contact met ons op. Stuur dan direct een mail naar <progki@mprog.nl>, waarna je wordt uitgenodigd voor een gesprek.


#### Bonusopdrachten

Bonusopdrachten kan je maken voor extra punten. Deze worden alleen automatisch nagekeken en niet op kwaliteitsaspecten. Je krijgt dus meteen alle punten voor de opdracht als je deze compleet werkend inlevert. Alle bonusopdrachten vind je [hier](/bonus/overview).


## Tentamen

In week 8 toetsen we of je voldoende begrip hebt opgebouwd door in de eerdere weken te programmeren. Het is dus belangrijk om de opdrachten niet alleen op te lossen maar hier ook goed van te leren. De toetsjes helpen je hier al een stuk bij.

Er is na het tentamen een mogelijkheid om de beoordeling van de antwoorden op je tentamen te bespreken. Je ontvangt een e-mail om een afspraak in te plannen zodra het tentamen is nagekeken.


## Samenwerken, fraude en plagiaat

"Wees redelijk", dat is kort samengevat het beleid van dit vak. We realiseren ons dat het nuttig is om interactie te hebben met je klasgenoten en dat dit kan helpen bij het beheersen van de stof. Natuurlijk is er een grens tussen het vragen van hulp aan een ander en het inleveren van werk van een ander. Hier karakteriseren we beide kanten van die grens.

De essentie van alles wat je inlevert moet van jou zijn. Je mag niet samenwerken aan de opdracht. Met als uitzondering dat je klasgenoten en anderen voor hulp mag vragen, zolang dat er niet op neer komt dat een ander het werk voor jou doet. Over het algemeen, als je vraagt om hulp, mag je jouw code laten zien, maar kijk je niet naar de code van een ander.

Hieronder vind je een incomplete lijst van voorbeelden die een beeld schetsen van welke handelingen we als redelijk en onredelijk bestempelen. Twijfel je of een handeling redelijk is, wacht dan tot je geschreven toestemming hebt gekregen van een docent. Onredelijke handelingen worden streng afgehandeld.


#### Redelijk

* Praten met je klasgenoten over de opdrachten in het Nederlands (of een ander gesproken taal).

* Het cursusmateriaal bespreken met anderen om het beter te begrijpen.

* Een klasgenoot helpen bij het debuggen tijdens een laptopcollege of daarbuiten, of zelfs online, door het bekijken, compileren of draaien van zijn of haar code, zelfs op je eigen computer.

* Het opnemen van een paar regels code die je online of ergens anders vindt in jouw eigen code, gegeven dat deze regels niet oplossingen vormen tot opdrachten en dat je de bron van de code vermeldt.

* Het inzien van tentamens van voorgaande jaren en oplossingen daarvan.

* Versturen of code laten zien die jij hebt geschreven aan iemand anders, wellicht een klasgenoot, zodat hij of zij kan helpen bij het debuggen.

* Het online delen van een paar regels van jouw code zodat anderen wellicht kunnen helpen met debuggen.

* Op een assistent afstappen voor hulp tijdens de laptopcolleges.

* Naar het internet of ergens anders gaan voor instructies buiten het vak, voor referenties, en voor oplossingen op technische problemen, maar niet voor gehele oplossingen voor opdrachten.

* Het uittekenen of uitwerken van oplossingen op een whiteboard door middel van diagrammen of pseudocode, maar niet "echte" code.

* Werken met (en zelfs betalen voor) een tutor om je te helpen met het vak, gegeven dat de tutor niet het werk voor je doet.


#### Onredelijk

* Een oplossing van een opdracht inkijken voordat je jouw opdracht hebt ingeleverd.

* Een klasgenoot vragen om zijn of haar oplossing, voordat je jouw opdracht hebt ingeleverd.

* Het decompileren, deobfuscereen, of demonteren van een "staff" oplossing van een opdracht.

* Vergeten de bron te citeren van code of technieken die je hebt opgenomen van buiten de lessen van dit vak, en hebt geïntegreerd in je eigen werk, zelfs als je wel de andere restricties aanhoudt.

* Geven, of laten zien, van een oplossing voor een opdracht aan een klasgenoot waar hij of zij, dus niet jij, moeite mee heeft om op te lossen.

* Betalen, of het aanbieden om te betalen, voor het recht om werk van een ander als onderdeel van jouw eigen werk in te leveren.

* Het beschikbaar stellen van oplossingen voor opdrachten van dit vak aan anderen die dit vak in de toekomst wellicht gaan volgen.

* Het opzoeken van complete oplossingen voor opdrachten online of ergens anders.

* Werk van een opdracht opsplitsen met een ander.

* Werk van een ander, behalve een paar regels zoals eerder omschreven, inleveren.

* Hetzelfde of bijna hetzelfde werk inleveren bij dit vak dat je hebt ingeleverd of gaat inleveren bij een ander vak.

* Het inleveren van werk voor dit vak, waarbij je intentie is om dit ook ergens anders voor in te zetten (zeg voor een baan), zonder daar eerst toestemming voor te hebben gekregen van een docent.

* Naar de oplossing voor een opdracht van iemand anders kijken, en vervolgens jouw oplossing daarop baseren.

In alle gevallen volgen we de plagiaatregeling van de Universiteit van Amsterdam en de richtlijnen van de bachelor Kunstmatige Intelligentie. Deze vind je [hier](http://uva.nl/plagiaat).
