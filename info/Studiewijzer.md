# Programmeren KI<br><span class="small">Studiewijzer</span>

*Versie: September 2018*

Dit vak begint bij het begin. Je leert over programmeren in het algemeen, en je leert programmeren in twee programmeertalen. Je maakt kennis met allerlei technieken voor het omzetten van een probleemomschrijving naar een programma dat het probleem oplost. Je leert over het verband tussen de computer en de programma’s die er op draaien. De opdrachten beslaan het grootste deel van het vak en gaan over allerlei problemen uit bijvoorbeeld de wereld van cryptografie, biologie, economie en gaming.

## Contact

Stuur een mail naar <progki@mprog.nl> of spreek je assistent of docent aan.
Voor uitzonderingen en persoonlijke afspraken moet je altijd een mail sturen naar <progki@mprog.nl>.

Martijn Stegeman  
*coördinator*  
mail: <stegeman@uva.nl>

Jelle van Assema  
*docent*

## Voorkennis

Er is geen enkele voorkennis vereist. Dit is een cursus die op jouw niveau wordt gegeven. Zowel voor studenten die helemaal niet bekend zijn met programmeren als voor studenten die wat meer ervaren zijn. Als je al eerder bij een andere opleiding een inleidend programmeervak hebt gevolgd is dit vak niet voor jou, en moet je vrijstelling aanvragen bij de examencommissie.

## Leerdoelen

We willen graag dat je leert om snel prototypes te maken van programma's, zodat je ideeën zonder veel moeite kunt uittesten. We leggen de nadruk op dataverwerking, simulatie en het maken van grafieken.

Hier staan vijf leerdoelen waarvan we vinden dat je ze aan het eind van de cursus gehaald zou moeten hebben. Het is logisch dat je de doelen nu nog niet helemaal begrijpt: dat komt gedurende de cursus wel.

Na deze cursus:

* kun je uitleggen hoe een computer werkt en gebruikt kan worden om problemen
  door te rekenen en informatie te beheren;

* kun je een idee voor een programma omzetten naar werkende code, opgedeeld in
  functies;

* kun je bij Python bijgeleverde bibliotheken gebruiken in je eigen
  programma's;

* kun je programma's overzichtelijk en beter leesbaar maken door een
  consistente stijl toe te passen;

* kun je programmeerfouten opsporen en verbeteren: syntaxfouten in de code en
  logische fouten in de achterliggende algoritmes.

## Verwachtingen

Om deze cursus te kunnen halen, verwachten we een aantal dingen van je.

* We verwachten dat je jouw uiterste best doen om ten minste alle opdrachten volledig te proberen te maken. Dit vinden we belangrijker dan dat alles precies correct werkt.

* We verwachten dat je de videocolleges hebt bekeken, en bent begonnen aan de opdracht voor het eerste werkcollege van de week.

* We verwachten dat je ongeveer 21 uur per week aan dit vak besteedt. Programmeren leer je door te doen, en dat kost veel tijd. Houd hier rekening mee!

* We verwachten dat je 6 uur per week aanwezig bent bij je computerpractica. Mocht je een practicum missen door ziekte, dan vragen wij je dit tijdig te melden, zodat je dit later kan inhalen.

* We verwachten dat je de feedback over je opdrachten gebruikt om de opdrachten van de volgende week beter te maken, zodat je niet alleen leert programmeren, maar ook goed programmeren.

Mocht je in de problemen komen met het vak en het tempo, zorg dan dat je meteen contact opneemt (<progki@mprog.nl>). Als het gaat om persoonlijke problemen of andere onvermijdelijke zaken, zijn we altijd bereid te zoeken naar oplossingen.

## Activiteiten

De verwachting is dat je zo'n 21 uur per week aan dit vak kwijt bent. Houd er rekening mee dat je best wat meer tijd kwijt kan zijn, studenten verschillen nu eenmaal. Als je nog niet eerder geprogrammeerd hebt moet je even over een drempel heen voordat je het begint te begrijpen.

| Weken  | Activiteit    | Taal       |
| ------ | ------------- | ---------- |
| Week 1 | Opdrachten    | Scratch    |
|        | Opdrachten    | C          |
| Week 2 | Opdrachten    | C          |
| Week 3 | Opdrachten    | C          |
| Week 4 | Tentamen 1    |            |
| Week 5 | Opdrachten    | Python     |
| Week 6 | Opdrachten    | Python     |
| Week 7 | Opdrachten    | Python     |
| Week 8 | Tentamen 2    |            |

Om het vak te halen moet je in principe alle Opdrachten inleveren en meedoen aan beide tentamens, behalve bij verkrijgen van een schriftelijke uitzondering door de docent. Zie hiervoor ook het kopje eindcijfer.

## Voorbereiding

Vóór aanvang van week 1 t/m 3 is er elke week een videocollege. We verwachten dat je dit college hebt bekeken, en bent begonnen aan de opdracht voor het eerste werkcollege.

## Opdrachten

De opdrachten doe je gedeeltelijk in de klas, maar ze zijn groot, dus thuiswerken is noodzakelijk. We rekenen op ongeveer 20 uur voor de opdrachten van de week, en je hebt 6 uur aan practica per week.

Elke week worden je opdrachten beoordeeld op de volgende factoren:

* Correctheid --- doet het programma wat de gebruiker mag verwachten?
* Ontwerp --- hoe ordelijk is je code?
* Stijl --- hoe leesbaar is je code?

De <strong>deadlines</strong> van de verschillende opdrachten staan in de tabel hieronder. Mis je de deadline, dan hebben wij geen tijd meer om het na te kijken en wordt het lastig het vak nog te halen. Stuur daarom altijd vóór de deadline in wat je hebt.

Ook vind je in de tabel hoeveel percent elke opdracht meetelt voor het eindcijfer. In totaal is dit 60%.

| Opdracht      | Deadline              | % van het eindcijfer |
| ------------- | --------------------- | ---------------------|
| Scratch       | Woensdag 05 sep 23:59 | 0% (Pass / Fail)     |
| Hello         | Vrijdag 07 sep 23:59  | 1%                   |
| Water         | Vrijdag 07 sep 23:59  | 1%                   |
| Mario         | Vrijdag 07 sep 23:59  | 4%                   |
| Cash          | Vrijdag 07 sep 23:59  | 4%                   |
| Initials      | Vrijdag 14 sep 23:59  | 2%                   |
| Caesar        | Vrijdag 14 sep 23:59  | 4%                   |
| Vigenere      | Vrijdag 14 sep 23:59  | 4%                   |
| Find          | Vrijdag 21 sep 23:59  | 4%                   |
| Fifteen       | Vrijdag 21 sep 23:59  | 6%                   |
| Hello.py      | Vrijdag 05 okt 23:59  | 1%                   |
| Mario.py      | Vrijdag 05 okt 23:59  | 1%                   |
| Caesar.py     | Vrijdag 05 okt 23:59  | 1%                   |
| Find.py       | Vrijdag 05 okt 23:59  | 2%                   |
| Tweet         | Vrijdag 05 okt 23:59  | 5%                   |
| Virus         | Vrijdag 12 okt 23:59  | 5%                   |
| Klimaat       | Vrijdag 12 okt 23:59  | 5%                   |
| Sudoku        | Vrijdag 19 okt 23:59  | 10%                  |

### Becijfering van de opdrachten

De opdrachten worden dus beoordeeld op `correctness`, `design` en `style`.
Dit is de formule voor de cijfers:

    grade = 3 * correctness + 2 * design + style

Gezien je voor elke van deze onderdelen maximaal 5 punten kunt halen, is het
totale maximum daarmee 30. Alle cijfers worden uiteindelijk geschaald naar
de schaal van 1 tot 10, dus:

    grade = grade / 30 * 9 + 1

Cijfers komen elke week op of voor woensdag online, zodat je de feedback van de opdracht van de week daarvoor kan verwerken.

## Eindcijfer

Het eindcijfer is gebaseerd op de tussencijfers die je verdient bij de opdrachten (in totaal 60%) en de cijfers van de twee tentamens (40%). Je moet voor de opdrachten gemiddeld een 5.5 hebben gehaald, en voor Scratch een pass, om het vak te halen. Ook moet je minimaal een 5.5 halen als gemiddelde voor de tentamens. Dit laatste is belangrijk omdat je zo in een gecontroleerde omgeving laat zien dat je er echt iets van begrijpt.

Er is na elk tentamen de ruimte om de beoordeling en de antwoorden van je tentamen te bespreken. Hierover ontvang je een e-mail zodra het tentamen is nagekeken.

## Samenwerken, fraude en plagiaat

Samenwerken tijdens dit vak is niet toegestaan. Dit vak heeft als doel jouw persoonlijke programmeervaardigheid te ontwikkelen. Bij vervolgvakken is het vaak wél mogelijk om intensief samen te programmeren.

Tijdens de practica is het natuurlijk prima als je de opgave bespreekt met de student die naast je zit. Het is echter <strong>niet toegestaan</strong> om delen van code van je medestudenten, of van internet, over te nemen.

Een belangrijk verschil dus: je kunt discussiëren over de manier waarop je een probleem aanpakt, maar je kopieert nooit code van anderen. Om het jezelf niet moeilijk te maken kijk je dus doorgaans ook niet op het scherm van een ander.

Als je merkt dat je zodanig aan het overleggen bent dat je dezelfde code krijgt als de student die naast je zit, wordt het tijd om te stoppen en de assistent om hulp te vragen. Als dit teveel gebeurt gaan we je vragen niet meer bij elkaar te zitten.

Kom je in tijdnood? Laat je niet verleiden tot het plegen van plagiaat, maar bespreek het met de docent! We willen het graag zo oplossen dat je het vak zelfstandig kunt halen.

## Plagiaatregeling

Fraude volgens de UvA: *"Het handelen of nalaten van een student waardoor een juist oordeel over zijn kennis, inzicht en vaardigheden geheel of gedeeltelijk onmogelijk wordt."*

We gebruiken bij de beoordeling van de opdrachten plagiaatdetectie. Als blijkt dat je opgave geheel of gedeeltelijk overeenkomt met een andere inzending of een uitwerking van internet, dan zijn er twee mogelijkheden.

* Er is een bronvermelding: in dat geval voldoe je niet aan de eis van het   zelfstandig maken van de opgaven en wordt je inzending afgekeurd. Omdat dit   meestal na de deadline is betekent dat doorgaans dat je het vak dit jaar niet kunt afronden.

* Er is geen bronvermelding: in dat geval rapporteren we aan de examencommissie welke inzendingen overeenkomen, waarna de commissie beslist over te nemen   maatregelen.

In eerdere jaren is één student uitgesloten van deelname na het kopiëren van een practicumopdracht. Andere studenten hebben een waarschuwing gekregen.

Zie ook:

* de [fraude- en plagiaatwebsite](http://www.uva.nl/plagiaat), en
* de onderwijs- en examenregeling van Informatiekunde.
